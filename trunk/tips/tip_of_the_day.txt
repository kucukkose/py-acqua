Se sei al tuo primo allestimento di un acquario segui questi consigli... Prima di mettere l'acqua dovresti già avere un'idea dei pesci che vorrai inserire. Questo perché ogni pesce ha le sue esigenze e quindi serve sapere se l'acqua della nostra vasca dovrà essere più o meno dura. Cerca di sapere che valori ha l'acqua del tuo rubinetto e poi tagliala con acqua di osmosi o demineralizzata. Un'altro metodo è quello di prendere tutta acqua di osmosi e poi, con i sali che si trovano nei negozi di acquariofilia, portarla ai valori desiderati. Dopo un paio di giorni, quando i valori dell'acqua si saranno stabilizzati e ci sarà la temperatura giusta, puoi cominciare a mettere le piante, più ne metti e meglio è. Ancora due o tre giorni e puoi cominciare a mettere qualche pesce. Ti consiglio di inserire solo un fitofago (mangia alghe) e due o tre pulitori come i corydoras, in questo modo potrai tenere sotto controllo le alghe che normalmente si formano in un acquario appena avviato, eliminare i resti di cibo e contribuire alla maturazione del filtro, per questo puoi usare anche qualche prodotto che acceleri lo sviluppo dei batteri del filtro. Dopo una decina di giorni puoi inserire qualche altro pesce e, piano piano, mettere quelli che vuoi ma ricordati che meno pesci metti e meglio è.&

Appena compri un pesce, non metterlo immediatamente nell'acquario. Metti il sacchetto nell'acqua per un quarto d'ora in modo da rendere uguale la temperatura dell'acqua del sacchetto a quella dell'acquario. Poi aggiungi una piccola quantità di acqua nel sacchetto, ripeti questa operazione per quattro o cinque volte nel giro di una mezz'oretta, fino a che l'acqua che hai aggiunto è più di quella che c'era nel sacchetto. Più fai durare questa operazione e meglio è. A questo punto, con il retino, "pesca" il pesce e mettilo nell'acquario. L'acqua del sacchetto la butti.&

Sappi, che di giorno le piante, se in numero sufficiente, dovrebbero produrre ossigeno sufficiente anche per la notte.Anche per questo non bisogna esagerare col numero di pesci presenti in un acquario. In generale è "meglio una pianta in più ed un pesce in meno", specialmente se uno è un acquariofilo alle prime armi.&

Ricorda che ogni tanto devi cambiare l'acqua dell'acquario. La frequenza con cui farlo dipende da molte cose, ma se cambi il 20 % ogni 15 giorni dovrebbe andare bene. In realtà, dando per scontato il buon funzionamento del filtro, la necessità di effettuare cambi d'acqua nasce fondamentalmente a causa dell'aumento dei nitrati; Questo aumento è strettamente legato al numero degli ospiti che hai in vasca, dalla eventuale vegetazione, dalla quantità di mangime che dai ai pesci.&

Quando vuoi mettere del ghiaietto o delle pietre, per essere sicuro di non fare errori segi questa semplice procedura. Versaci sopra qualche goccia di acido muriatico e vedi cosa succede, se "frigge" allora vuol dire che è ricca di calcio e non è il caso di metterla in un acquario d'acqua dolce, se invece non succede niente allora, in linea di massima, va' bene. Attenzione però, potrebbe avere delle percentuali di altri metalli, tipo ferro ecc., che potrebbero inquinarti l'acqua.&

I test più utili per l'acquario sono quelli per il pH, il GH, il KH e i nitriti. Se vuoi approfondire i controlli c'è anche i nitrati, la conducibilità e il ferro. Attenzione al tipo di luce che adoperi per confrontare il colore del liquido nella provetta, è consigliabile fare queste misurazioni alla luce del giorno, la luce artificiale potrebbe falsare il confronto tra il liquido e il colore di riferimento.&

I valori medi dell'acqua per un acquario di comunità sono pH 7, GH 10, KH 3, Nitriti assenti, Nitrati < 25mg/l, temperatura intorno a 26 gradi. Questi valori vanno bene per la maggior parte dei pesci ma non per tutti. Ricordati di informarti sempre, quando compri un pesce, sulle sue esigenze.&

Non comprare mai acqua demineralizzata al supermercato per ferro da stiro! Solitamente l'acqua demineralizzata che si compra nei supermercati è prodotta facendo passare l'acqua di rubinetto attraverso resine cationiche ed anioniche che trattengono la totalità di sali. La rigenerazione di tali resine viene effettuata con soda caustica e acido cloridrico (a seconda della resina) e se le resine non vengono ben risciacquate son guai per i pesci. L'acqua che trovi in negozio di solito è prodotta tramite osmosi inversa (e quindi non si può chiamare distillata) e non presenta l'inconveniente di cui sopra.&

L'acqua osmotica. Il termine corretto sarebbe acqua d'osmosi inversa o acqua RO (Reverse Osmosis). E' un sistema di purificazione dell'acqua che, sfruttando la pressione delle tubature (o di pompe se questa non bastasse) fa passare una parte di acqua attraverso una membrana osmotica ma nel verso contrario rispetto a quello in cui andrebbe naturalmente. Ovvero, avendo un'acqua ricca di sali come quella di rubinetto, ed un'acqua teoricamente pura come la distillata dall'altra parte della membrana la pressione osmotica spingerebbe la seconda ad attraversare la membrana per unirsi alla prima. Ma visto che noi vogliamo ottenere la seconda, bisognerà applicare una pressione tale che il flusso vada in senso contrario facendo passare per la membrana quella di rubinetto, ma priva di una gran parte dei sali e schifezze varie. Il vantaggio è di ottenere un'acqua ottima per l'acquariofilia seppur da arricchire con eventuali tamponi o da tagliare con l'acqua di rubinetto. Se l'impianto di osmosi è buono, si riescono ad ottenere KH e GH a 0 ed un'eliminazione tra il 95 ed il 99% di tutto il resto quali fosfati, nitrati, silicati, ecc., ecc. Quindi è ottima per abbassare la durezza dell'acqua di un acquario.&

Non introdurre mai acqua minerale gassata nell'acquario!!! L'idea di aggiungere di acqua minerale gasata, in linea di principio potrebbe essere corretta. In pratica, no. Il motivo è semplice (anzi, i motivi):
1 - il costo (ma puoi anche trovare acqua minerale che costa meno di quella osmotica e della CO2 da aggiungere)
2 - il vero motivo è che in tal modo hai un picco di CO2 all'aggiunta dell'acqua, con un rapido calo nel giro di poche ore, dovuto al movimento della pompa.
Risultato: stress per piante e pesci e nessuna possibilità da parte delle piante di sfruttare la CO2 aggiunta.&

Non usare mai l'acqua di uscita di un condizionatore. L'acqua che gocciola da un impianto di condizionamento dell'aria è ricca di polveri, fumo e inquinanti vari che ci possono essere nell'ambiante. Va' anche considerato che quest'acqua condensa a contatto con le serpentine di alluminio o rame del condizionatore e quindi rischi di mettere in acquario acqua fortemente inquinata.&

Le piante abbisognano di carbonio. La fonte migliore è rappresentata dalla CO2 , ma alcune piante quanto questa scarseggia, riescono a sfruttare le fonti di carbonio più difficili da sfruttare e cioè i carbonati.
Perchè avvenga una decalcificazione elevata (che porta ad abbassamento del KH ed aumento del pH) serve però una buona quantità di luce e delle piante molto efficienti in questo processo che sono:
   1. Elodea densa (la più efficiente)
   2. Hygrophila
   3. Vallisneria
   4. Saggitaria&

Per eliminare quella patina untuosa che a volte si forma sulla superficie dell'acqua puoi provare a fare un foro nella parete del primo scomparto del filtro e metterci una griglietta di quelle che vendono nei negozi di acquari. In questo modo l'acqua che c'è in superficie finirà nel filtro e sarà questo a ripulirla.
Un altro sistema è quello di avere delle piante galleggianti tipo Ceratophyllum demersum. Un sistema più drastico è quello di usare della carta assorbente da cucina, appoggiandola sul pelo dell'acqua e poi togliendola si toglie anche la patina. In tutti i casi bisogna cercare di capire il perchè di questa patina. Molto spesso si forma quando ci sono troppe sostanze organiche in vasca. è consigliabile fare un cambio d'acqua.&

Per distinguere gli scalari maschi da quelle femmine devi spaere che  il dimorfismo sessuale è evidente solo da adulti e durante il periodo riproduttivo. Il maschio ha una papilla genitale fatta a punta, mentre quella della femmina ha più la forma di un tronco di cono.&

Può capitare che improvvisamente si formino dei puntini bianchi sulle pinne dei pesci. E' quasi sicuramente Ichthyo (Ichthyophthirius multifiliis), è un protozoo ciliato abbastanza comune in un acquario dolce. Viene procurata da un parassita protozoo che entra nella pelle del pesce a causa di un indebolimento dello stesso che causa un assottigliamento del muco. Di solito avviene per sbalzi repentini della temperatura dell'acqua, di freddo, bastano 1 o 2 gradi nell'arco di 10 minuti, e questo parassita entra nella pelle del pesce, e si incesta, prolificando e procurando una ciste (i puntini bianchi che vedi) che poi arrivata alla maturità esplode (scista) e da uno ne escono milioni, che cadono nel fondo dell'acquario dove aspettano che ritorni lo stesso pesce indebolito o un altro e lo riattaccano però in numero mille volte maggiore, e continua cosi' fino a che attaccano tutti gli ospiti dell'acquario, anche i più forti che non possono far resistenza a qualche miliardo di protozoi. Se la malattia non viene curata porta ad una epidemia generale e alla morte lenta degli ospiti del tuo acquario. La cura è più semplice a farsi che a dirsi (non per nulla è la malattia più comune), o usi del blu di metilene o verde malachite che trovi in un negozio di acquariofilia già pronto in prodotti appositi. Per usarlo al meglio togli qualunque carbone attivo che hai nel filtro e alza la temperatura a 27 gradi, questo diminuisce il tempo di cistazione nel pesce ospite. Dopo 5 o 6 giorni di trattamento dovrebbe essere tutto risolto.&

A volte nei discus si creano nella testa delle lesioni cutanee. E' la cosidettaa malattia del buco. Si riscontra la malattia, oltre che per i buchi nella zona suddetta, anche per l'effetto delle feci bianche e mucillaginose. Analizzando al microscopio le feci si riscontrano una quantità sorprendente di organismi, più precisamente di flaggellati, di conseguenza questo vuol dire che nell'intestino del nostro pesce sguazzano colonie di Hexamita, o di altri protozoi. Il motivo di questo quadro clinico è un apporto insufficiente di sostanze nutritive vitali per via di una alimentazione monotona. Più precisamente una carenza di calcio, fosforo, e vitamina d3 sono responsabili alla malattia del buco. Il rimedio è nel cambiamento radicale della qualità di mangime o arricchendo la dieta con le vitamine mancanti. Ma il cambiamento di dieta aiuterebbe più i flaggellati che i nostri pesci, di conseguenza si dovrà prima eliminare la vera causa, cioè il parassita intestinale. Ci sono tre tipi di terapie.Una consiste nel sottoporre i pesci colpiti ad un aumento di temperatura dell'acqua. Ogni giorno la temperatura viene aumentata di 1 °C. fino ad un valore massimo di 37 °C. Dopo aver raggiunta la temp. massima si diminuisce immediatamente di 1°C. al giorno fino a ripristinare la temperatura usata normalmente. Questo metodo richiede un termostato preciso ed una costante aerazione con la pietra porosa (visto che l'ossigeno e inversamente proporzionale con la temperatura.) Le piante che eventualmente resistono a questi sbalzi di temperatura sono le Vallisneria, Echinodorus, Hygrophila, Ceratopteris, Crinum e Nymphaea. Questo metodo è ancora più efficace se insieme all'innalzamento della temperatura si fa abbassare anche il pH.
La seconda terapia per combattere i flaggelati intestinali dei Ciclidi è indubbiamente il metronidazolo. Farmaco usato in medicina umana per combattere parassita delle vie genitali urinarie dell'uomo, il farmaco richiede la ricetta obbligatoriamente. Dosi del principio attivo: 1g/100 litri d'acqua ad una temperatura di 33°c.
La terza ma non ultima, anzi, è quella di usare acqua pulita con pH bassissimo. Questa tecnica è quella preferita da chi sostiene l'acquario oligotropico acido.&

La femmina di guppy è pronta per essere messa nella vaschetta per partorire quando la sua pancia sarà molto grossa. Non è facile spiegare come riconoscere il giorno giusto. Un modo può essere calcolare che tra un parto e l'altro passano circa 25 giorni. Con il tempo riuscirai sicuramente a riconoscere quando è il momento giusto con una precisione di poche ore :-) Comunque se tieni la femmina nella vaschetta per due o tre giorni non ci saranno problemi, l'importante è che ti ricordi di cambiargli l'acqua frequentemente. Questo vale anche per quando ci saranno i piccoli.&

Decidere quando togliere i piccoli pecilidi dalla vaschetta dipende molto di pesci che hai nella vasca. Se hai solo pecilidi li puoi liberare dopo una decina di giorni. Se hai altri pesci dovrai aspettare che i piccoli siano piu' grandi della bocca dei pesci, altrimenti verranno scambiati per cibo.&

Se gli scalari hanno deposto le uova, puoi lasciarle dove sono e sperare nelle cure parentali.
Altrimenti appena vedi una foglia carica di uova, tenta immediatamente di isolarla, aspettando ovviamente che il maschio abbia fatto il suo dovere....
Senza estrarla dall'acqua, metila in una ciotola capiente, che può stare all'interno dell'acquario. Ovviamente i nitrati non devono essere troppo alti, altrimenti non nascono gli avannotti, e poi, dal 2° giorno in poi, noterai solo alcune uova che diventano bianche, non tutte, e al terzo giorno inizia a tremare qualcosa , e inizi ad intravedere la codina, poi il quarto giorno vedi distintamente la coda che si muove, anche se l'uovo è ancora attaccato, e dal 5° giorno i primi scalari iniziano a muoversi.
In quel momento, devi avere un pò di schiuditoi per artemie saline, per nutrire i piccoli... Inizialmente vedrai due occhi che nuotano, e vedi che hanno mangiato perchè la loro pancia diventa arancione color artemia salina...&

I Corydoras vanno periodicamente in superficie per prendere "una boccata d'aria", :-) per cui, a patto che non lo facciano continuamente, può essere normale.&

A volte gli scalari nuotano stando inclinati. Forse hai una sorgente di luce laterale all'acquari.
Di solito i pesci, soprattutto gli scalari, si orientano nella loro verticalità con l'angolo di incidenza della luce e pertanto, se questa non è verticale, tendono a stare obliqui.&

A volte può capitare di notare che i pesci abbiano le pinne smangiucchiate. Se sei sicuro che le pinne sono state mangiate da qualche altro pesce e non si tratta di una infezione non è un problema. Ricrescono spontaneamente, basta avere pazienza. Non sono necessarie cure specifiche. Se, invece, non ci sono altri pesci colpevoli allora, come prima cosa, bisogna intervenire sulla qualità dell'acqua con dei cambi in modo da abbassare tutte le sostanze inquinanti. Se questo non è sufficiente allora bisogna intervenire con qualche curativo che si può trovare in commercio, però ricorda che in un acqua sana i pesci sono sempre sani.&

Si sente spesso dire che per regolarsi sulla quantità di pesci che si possono mettere in acquario si può seguire la regola di 1 cm di pesce per ogni 2.5 litri d'acqua. Questa regola però non è credibile. Come tante altre formule che vengono usate in acquariofilia anche questa è puramente indicativa. Secondo questa regola potremmo mettere un pesce di 50 cm o 25 pesci da 2 cm in un acquario di 125 litri. Nel secondo caso può andare bene ma nel primo è decisamente sbagliato. La regola migliore è quella di informarsi sempre sulle esigenze e le compatibilità dei pesci che vogliamo mettere in acquario.&

Il problema delle lumachine...Prima di tutto è bene precisare che se un acquario è tenuto bene, senza dare troppo mangime e senza lasciare troppe foglie morte a giro è difficile che ci sia un numero eccessivo delle utilissime lumachine. Comunque si, ci sono dei pesci che le mangiano, eccone alcuni:
Botia Macracantha: diventano 30 cm, sono molto attivi e temibili predatori, bucano le foglie, durante i primi anni sono terribilmente sensibili all'Ictyo. Uccidono caridine, ampullarie, i guppy sono a rischio. Pesci palla in genere: molte specie sono salmastre, mordono le pinne, predano le caridine, molte specie diventano oltre 20 cm e mangiano tutti i pesci più picccoli di loro.
Badis: spesso si disinteressano delle lumache, in compenso esigono cibo vivo, predano le caridine (anche se meno dei pesci precedenti) sono più tranquilli (e molto meno efficienti) dei presci precedenti.&

La causa delle alghe verdi filamentose sono i fosfati. Si eliminano con i cambi acqua (magari più frequenti almeno fino a quando scenderanno a valori accettabili).&

L'eterno dilemma: areatore si, areatore no. La risposta è che la CO2  è molto volatile e il movimento superficiale dell'acqua dovuto all'areatore fa si che "evapori" diminuendone così la concentrazione. Siccome le piante la utilizzano per la fotosintesi il danno è presto detto. In teoria potrebbe servire quando, dopo alcune ore di illuminazione, in vasca si raggiunge una saturazione di ossigeno, in pratica quando si vedono le bollicine salire dalle foglie delle piante. Il troppo ossigeno impedisce l'assunzione di CO² da parte delle piante e, in questo caso l'areatore favorirebbe l'espulsione dell'ossigeno in eccesso dall'acqua. Comunque, in generale, sono più i contro che i pro.&

Come ormai tutti sanno le piante necessitano di CO2  per ottenere gli zuccheri di cui hanno bisogno per crescere (gli eccessi di produzione vengono trasformati in amido, corrispettivo del grasso per gli animali). Questo processo necessita di luce e ha come prodotto di scarto l'ossigeno. Ma le piante respirano anche loro come tutti gli esseri viventi, dove per respirazione si intende l'ossidazione degli zuccheri (a livello dei mitocondri cellulari) e non il movimento polmonare. Questo processo avviene chiaramente 24 ore su 24. Durante il giorno l'ossigeno prodotto è maggiore di quello consumato, di notte il consumo diminuisce ma la produzione cessa. La somministrazione di CO2  è quindi inutile. Veniamo al pH: normalmente la somministrazione di CO2  favorisce l'acidificazione dell'acqua. L'acidità è data da un eccesso di ioni H+ rispetto agli OH- : la CO2  reagisce con l'acqua formando acido carbonico H2CO3 che si dissocia facilmente in H+ e HCO3- (o anche in 2 X H+ e CO3- -) facendo cosi' abbassare il pH. Con un pHmetro collegato a un'elettrovalvola si evitano sbalzi di pH e la CO2  verrà erogata solo quando c'è bisogno. Comunque, in mancanza di un pHmetro collegato a un'elettrovalvola, è consigliabile non interrompere di notte la somministrazione di CO2.&

Perchè tutte le volte che compro una piantina nuova dopo pochi giorni che è in acquario cadono quasi tutte le foglie?

A volte succede che quando metti nell'acquario una piantina nuova, dopo pochi giorni cadono quasi tutte le foglie. Le piante che hai comprato sono state allevate in ambiente idroponico e non sott'acqua, quindi le foglie tendono a marcire. Tagliale e vedrai che tra un pò ne verranno di nuove...molto diverse da quelle che hai dovuto tagliare...&

Alcuni consigli sulla potatura delle piante
   1. Piante con fusto, tipo Cabomba, Ammannia, Hygrophila ecc.: vanno tagliate in basso, al livello del suolo o anche più in alto, fino a una decina di cm., secondo la specie. Il moncone spesso rigetta, altrimenti si estirpa, le cime vanno scorciate e ripiantate. La cosa migliore è non fare quest'operazione tutta assieme: dato che tipicamente si piantano in gruppo è meglio scorciare solo una frazione del totale, per esempio 1/3, ogni volta. Così ci sono sempre piante di tutte le altezze. Ogni tanto si dirada, eliminando le piante più brutte. Tutte queste piante crescono molto in fretta, dunque le operazioni saranno frequenti.
   2. Piante con foglie dalla base, che producono stoloni o simili, come Vallisneria: le si lascia fare da sole, ogni tanto si dirada eliminando le piante più vecchie. Se diventano troppo alte a molte piante di questo gruppo si possono "scorciare" le foglie. Alcuni membri di questo gruppo, come le Cryptocoryne, non richiedono cure.
   3. Piante a cespo, come Echinodorus, usati in genere come piante solitarie: si diradano le foglie quando serve. Si può rinnovare più volte la pianta tagliando tutte le foglie rasoterra. Ogni tanto si sostituiscono le piante riproducendole.
   4. Piante con bulbi o rizomi, come Anubias, Aponogeton e Nimphaea: richiedono trattamenti più "personalizzati", comunque la regola generale è che ogni tanto bisogna estirparle e dividere il rizoma o separare i bulbi, che a volte richiedono un periodo di riposo fuori dell'acqua.
   5. Piante "a ciuffi" come il Muschio di Giava: si "tosa" il ciuffo con le forbici, eventualmente si dirada eliminandone una parte. 
I tagli devono lasciare meno materia marcescente possibile, dunque tagli fogliari devono essere fatti alla base o quasi, tagli sui fusti devono essere fatti vicino (1 cm) ad una gemma/nodo (quindi per esempio si taglia un'Hygrophila *sopra* il nodo e la cima da ripiantare va scorciata fino a *sotto* un nodo). In pratica quello che succede è che la potatura lascia le piante "brutte" per un pò di tempo: l'unica cosa è intervenire a rotazione su tutte le piante, prima che la situazione diventi insopportabile, altrimenti intervenendo su tutte le piante contemporaneamente l'acquario appare "spennato" per lunghi periodi. Un'altra cosa: una volta che si hanno problemi per le "troppe" piante, meglio cominciare a sostituire le specie più rapide con altre più tranquille.&

Nelle piante appena comprate presentano nel vasetto una lana di vetro che serve solo per il trasporto e lo stoccaggio nel negozio. Quando arrivi a casa toglila tutta accuratamente. Sicuramente qualche radice si romperà ma non ti preoccupare. Se metti quella lana in acquario rischi di inquinare l'acqua a causa delle sostanze che ci sono dentro.&

Ricorda che esiste la legge del minimo di Liebig. In pratica è il motivo per cui a volte le piante non ne vogliono sapere di crescere. Basta che uno degli elementi o degli oligoelementi necessario alla rescita delle piante sia carente che funge da fattore limitante. Questo vale anche per la luce e la CO2 . Quindi è inutile mettere tante lampade o tanta CO2  se poi manca, per esempio, il potassio. Le piante cresceranno solo fino a che avranno il potassio a disposizione dopo di che si fermeranno.&

A volte delle alghe patinose di colore verde-azzurro possono coprire tutto come una pellicola, Potrebbero essere cianobatteri. I cianobatteri sono l'"anello di congiunzione" tra i batteri e le piante verdi (cloroplasti/clorofilla). Pur essendo "fotoautotrofe" come le piante verdi e le alghe dal punto di vista sistematico sono classificati con i batteri ma noi li vediamo come alghe :-) Se sei sicuro che si tratti di cianobatteri hai piu' di una soluzione (stiamo parlando di acquari d'acqua dolce).
La prima prova da fare è quella di far variare il valore di pH (in basso), incrementare il movimento dell'acqua e, se sono molto bassi, innalzare il valore di nitrati.
Se non hai risolto niente puoi provare con l'acqua ossigenata. Prova a mettere 1,2 ml di acqua ossigenata a 10 o 12 volumi (quella che si trova in farmacia) ogni 10 litri d'acqua per quattro giorni. Prima di metterla in vasca diluiscila e versa lentamente.
Se ancora non sono spariti allora dovrai passare alle maniere forti, usare un antibiotico. Questa è una cosa da fare solo se non c'è altra possibilita', è sempre meglio evitare medicinali in vasca e ancora di piu' quando sono degli antibiotici. Cerca l'Eritrocina, è un medicinale in pasticche da 600 mg, queste sotto sono "istruzioni per l'uso" da seguire alla lettera. Le dosi si riferiscono al principio attivo
Giorno 1°) 2,5 mg/l Eritromicina
Giorno 2°) 2,5 mg/l Eritromicina
Giorno 3°) Pulizia e controllo valori acquario
Giorno 4°) Cambio 50%+ 2,5 mg/l Eritromicina
Giorni 5-7)Pulizia e controllo valori acquario
Giorno 8°) Cambio 30%+1 mg/l Eritromicina.&

Nel tuo acquario potrebbe accadere di trovare delle lumachine che scorrazzano indisturbate Sono lunghe non più di tre/quattro millimetri e si "arrampicano" di preferenza sui vetri della vasca. 
Il guscio che forma ha? Se è a cono e probabilmente hai dei melanoides tubercolatus, specie ovovivipara estremamente prolifica è necessario che tu rimuova manualmente gli individui (inizia dai più grossi) e che tenga sotto controllo il loro numero nel tempo ( tanto qualcuna come per magia salta sempre fuori). Se sono di quelle con il guscio più tondo, le puoi eliminare mettendo nell'acquario un Botia Macracantha, prima di adottare questa soluzione devi, però, valutare i prò e i contro. Il Botia è un pesce che raggiunge delle discrete dimensioni, è sensibile agli sbalzi di temperatura e, in alcuni casi, è intollerante verso gli altri pesci. Quindi, alla fine, potrebbe essere il caso che la medicina sia peggiore della malattia. Le lumachine sono anche utili perchè muovono il fondo, mangiano alghe e residui di cibo , di solito non danneggiano le piante, il problema è che sporcano come i pesci e se in numero eccessivo il loro peso sull'equilibrio della vasca si fa sentire. Per ridurre il numero delle lumache prendi un pezzetto di carne, lo inserisci in vasca dopo che avrai, ad esso, assicurato un filo che ti permetta di "ripescarlo". Lasci il pezzo di carne in vasca per qualche ora, dopo lo spegnimento delle luci, dopodichè lo ripeschi con le lumachine che si saranno attaccate sopra per mangiare la carne. Questo metodo non ti porta all'eliminazione totale delle lumachine, ma, sicuramente, ti permette di tenere il numero sotto controllo.&

A volte capita che dobbiamo lasciare il nostro acquario per alcuni giorni per una vacanza o per altri motivi. Per quanto riguarda i pesci d'acqua dolce puoi partire tranquillo, possono stare anche 10-15 giorni senza cibo. Qualche giorno prima di partire dai un pò più mangime del solito (senza esagerare per non inquinare troppo l'acqua) e vedrai che li ritroverai tutti tranquilli anche se un pò affamati. Se, invece, c'è qualcuno che può venire a dargli del mangime, ti consiglio di preparagli le dosi da dare, questo per evitare di tornare a casa e trovare il barattolo vuoto perchè: "Poverini, hanno sempre fame" :-)&

I cambi d'acqua vengono fatti per eliminare le sostanze di rifiuto che si accumulano in acquario e/o per modificare i parametri dell'acqua in acquario e/o per aggiungere le sostanze che vengono consumate ed utilizzate dai pesci. Se per fare il cambio si usa l'acqua del rubinetto è meglio utilizzare un buon biocondizionatore ( toglie cloro e metalli pesanti e aggiunge oligoelementi e colloidi). La temperatura dell'acqua del cambio deve essere la stessa dell'acquario ed il cambio andrebbe fatto il più lentamente possibile. Definiamo quella sopra come ACQUA STANDARD e proviamo ad utilizzare il cambio ( fatto in maniera lenta ) anche per modificare i parametri dell'acquario. Es. Acquario di 100 litri con GH 2 , KH 4, conduttività 200 ms/cm , nitrati 100 mg/l che voglio portare a GH 4 , KH 4, conduttività 400 , nitrati 50 mg/l. Prevedo un cambio d'acqua di 50 litri con ACQUA STANDARD ( con nitrati = 0) Aggiungo nell'acqua stand. i sali di calcio e magnesio e porto il GH a 6 , aggiungo bicarbonato per avere KH 4, aggiungo acqua di mare ricostituita fino ad avere conduttività 600. Faccio il cambio e nell'acquario avrò i parametri che volevo ( GH 4, KH 4, cond. 400 e nitrati 50 )&

Può succedere che sulla parete frontale dell'acquario striscino dei vermettini minuscoli bianchi. 
Sono Planarie, vermi appartenenti al Phylum dei Platelminti (classe Turbellari, ordine Tricladi).
Non sono pericolosi, tranne per avannotti di qualche specie. Indicano però spesso una non perfetta igiene della vasca e per eliminarli è a volte sufficiente migliorare le condizioni generali dell'acquario. Vi sono inoltre numerosi pesci che se ne nutrono, uno tra tutti Trichogaster trichopterus!
P.S. Se noti la testina a triangolo sono certamente planarie.&

Vediamo ora come preparare della CO2  fatta in casa. Si tratta di mescolare acqua, lievito di birra e zucchero. Andiamo con ordine. Prima di tutto devi procurarti una bottiglia di plastica da 1,5 litri, di quelle usate per acqua o bibite gassate. Devi fare un foro nel tappo e, attraverso questo foro, far passare un tubicino tipo quelli per areatori. Con della colla devi incollare il tubicino al tappo in modo che non ci siano perdite, ti consiglio qualche colla a doppio componente. A questo punto metti nella bottiglia un litro d'acqua, un etto di zucchero e un grammo di lievito. A proposito di lievito ti consiglio quello in grani per fare le pizze e dolci salati. L'importante è che sia lievito di birra, si trova al supermercato per poche lire. Ho detto un grammo ma non importa essere molto precisi, diciamo un cucchiaino raso da tè. Rimetti il tappo con il tubicino e agita tutto l'intruglio, attento a non far andare il liquido nel tubicino. In fondo al tubo metti una pietra porosa o qualcosa che possa micronizzare il più possibile le bollicine di CO2  che usciranno, questa pietra, chiaramente, va messa nell'acquario. Dopo un po di tempo (dipende dalla temperatura ambiente, in estate bastano 10-12 ore, in inverno ci vogliono anche due giorni) vedrai che dalla pietra porosa cominceranno ad uscire delle bollicine, è CO2. La miscela durera' di piu' se aggiungi anche un paio di cucchiaini di bicarbonato di sodio, questi servono ad abbassare l'acidita' del liquido e quindi fanno durare di piu' i lieviti. L'efficienza di questo sistema è provata e sperimentata da diversi acquariofili, ma soprattutto è provata la sua economicità. Il problema maggiore sta nell'attrezzo che si userà per la diffusione. Migliore è la micronizzazione delle bolle di CO2  migliore risulterà l'efficienza. Un sistema di questo tipo può essere utilizzato in acquari che vanno dai 50 ai 120 litri. Va tenuto conto che questa produzione di CO2 non è costante, avrà un inizio lento, andrà gradatamente ad aumentare per poi ricominciare a diminuire. Un'ultima cosa, per evitare pericolose risalite dell'acqua quando la pressione della CO2 si esaurisce è consigliabile mettere una valvolina di non ritorno nel tubicino che va dall'acquario alla bottiglia. Queste valvole si possono trovare nei negozi di acquari per pochi Euro.&

La CO2 in acquario è molto utile per favorire la fotosintesi delle piante e per abbassare il pH dell'acqua. Se ci sono molte piante non c'è bisogno di interromperla di notte e il pH rimane comunque stabile. Nel caso le piante non fossero molte è necessario controllare che non ci siano differenze significative di pH tra il periodo in cui le luci sono accese e quello in cui sono spente. Nel caso ci fossero è meglio interrompere l'erogazione della CO2  durante le ore di buio.&

Gli infusori sono dei microorganismi che si formano nell'acqua. Vengono usati per alimentare gli avanavannotti primi giorni di vita. Per farli puoi mettere una buccia di banana in un contenitore con dell'acqua. Se l'acqua l'hai prelevata dall'acquario basta qualche giorno per avere una coltura di infusori (per accelerare si può mettere il contenitore sul coperchio dell'acquario per alzare la temperatura). Quando l'acqua è torbida e inizia a emanare un odore non molto gradevole è pronta. Non esiste una dose precisa; io somministrerei 5 ml. di infusori 2-3 volte al giorno. Ovviamente bisogna anche fare cambi d'acqua spesso nella vasca, diciamo un 20% un giorno sì e uno no. Il filtro deve essere spento, se no si 'mangia' tutti gli infusori. Al massimo usa uno di quelli azionati da un areatore, regolato al minimo.&

Un fondo di sabbia fine è molto bello da vedere e se hai le piante vedrai che cresceranno meglio. Il problema delle zone anossiche esiste ma solo se fai un fondo molto alto. Diciamo che se rimani entro un'altezza di 6-7 cm non avrai nessun problema. Se vuoi fare un fondo piu' alto allora bisogna che a ogni cambio d'acqua tu smuova il fondo.&

I batteri si moltiplicano rapidamente, all'avviamento del sistema-acquario, in proporzione alle sostanze da biodegradare; si ha in genere una crescita "dispersa", cioè i batteri sono sparsi nell'acqua. Ciò avviene anche in caso di pulizie eccessive al filtro, o in caso di inquinamento da mangime e/o animali morti in vasca: si può avere un effetto-nebbia, con acqua lattescente ed opaca. Nella fase successiva, di maturazione del filtro e dell'acquario in genere, i batteri si circondano di uno strato mucillaginoso di particolari sostanze (muco-polisaccaridi) che li fa aderire l'un l'altro ed al substrato sul quale crescono (basta passare una mano sulla superficie interna dei vetri per sentirli viscidi): l'acqua si schiarisce, il filtro meccanico inizia a "sporcarsi" trattenendo le particelle più fini. Nel pratico, per risolvere una situazione nebbiosa, se l'acquario è in avviamento bisogna solo aver pazienza: cambi d'acqua continui servono solo a prolungare la situazione! Se il fenomeno si manifesta in seguito, può esserci del materiale in eccesso da smaltire (troppo cibo o pesci morti?) ed i batteri aumentano come in un mini-avviamento; oppure sono stati eliminati troppi batteri con pulizie del filtro o del fondo troppo intense: si riduce la somministrazione di cibo e si aspetta un paio di giorni che si instauri un nuovo equilibrio. Uno dei problemi principali di questa "esplosione batterica", soprattutto se è piuttosto rilevante, pu' essere una certa carenza di ossigeno. è quindi utile ossigenare il piu' possibile l'acqua. Un buon cambio d'acqua quando questa è poi tornata limpida o quasi può contribuire a controllare l'accumulo dei metaboliti prodotti dai batteri. Un altro metodo per risolvere il problema della nebbia in vasca, anche se più costoso, è quello di usare una lampada sterilizzatrice a ultravioletti.&

Il GH misura la durezza dell'acqua. Chimicamente misura il contenuto di ioni Ca++ ( calcio ) e Mg++ ( magnesio) dell'acqua. Tanto piú il GH è alto tanto piú l'acqua è dura. Non si puó stabilire la proporzione tra i 2 ioni , semplicemente il GH da' il contenuto totale. Ad es. potrebbe essere tutto calcio e quindi l'acqua pur avendo un valore numerico di GH perfetto per i nostri pesci potrebbe essere non adatta e produrre malattie perché manca di magnesio. Per questo è sempre consigliabile aggiungere un pò di soluzione contenente oligoelementi e soluzioni concimanti per le piante ( contengono anche i sali per i pesci), in occasione dei cambi d'acqua. Si aumenta il GH aggiungendo sali che contengano calcio e magnesio ( ad es. cloruro di calcio, solfato di calcio, solfato di magnesio, ecc) . Si comprano anche in farmacia con poche migliaia di lire al Kg ( con un Kg ci fate l'acqua per una vita). Ad es . se in un acquario di 100 litri avete un GH 2 e volete portarlo a GH 4 potete fare un cambio di acqua di 25 litri che avete portato a GH 10 aggiungendo i sali di cui sopra. Il conto è volutamente reso banale , ma raggiunge lo scopo. Avrete dopo il cambio un GH 4 nell'acquario. Si diminuisce il GH aggiungendo in acquario acqua RO ( osmosi inversa ) che ha GH 0. Ad es. se in un acquario di 100 litri avete GH 4 e volete portarlo a GH 2 potete fare un cambio di acqua di 50 litri con acqua RO. Avrete dopo il cambio un GH 2 nell'acquario. Questa che segue è una soluzione per alzare il GH dell'acquario senza intaccare nessun altro parametro (escluso la conduttività che tenderà ad aumentare in quanto aggiungiamo dei sali). Dosi per 1 litro di acqua RO :
3 gr di solfato di calcio
1 gr di cloruro di calcio
1gr di solfato di magnesio
Si puó preparare una quantitá elevata in quanto si conserva benissimo.Si utilizza aggiungendola all'acqua del cambio o direttamente in acquario per modificare il GH. Se ne utilizza tanta quanta ne serve per ottenere il valore voluto. L'importante è sempre procedere piuttosto lentamente , come ogni volta che facciamo un cambiamento in acquario . In acquariofilia la durezza totale si misura in gradi tedeschi, negli altri campi si misura in gradi francesi (Fº) per la comparazione và tenuto presente che 1º tedesco corrisponde a circa 1.79 gradi francesi e 1 grado francese a circa 0.56 gradi tedeschi.&

Il KH misura il contenuto in carbonati dell'acquario , anzi si puó dire che misura la capacita' tamponante dell'acquario nei confronti degli acidi. Il KH è importante perché il suo valore influenza direttamente il valore di pH. La reazione è di equilibrio tra carbonati ( CO3--) e bicarbonati (HCO3-) : CO² + H2O <=> H2CO3 <=> H+ + HCO3- <=> 2H+ + CO3--
Aggiungendo acidi ( H+ ) la reazione si sposta verso sinistra consumando gli H+ e vanificando il nostro tentativo di acidificare l'acquario. è la stessa reazione dell'Aspirina effervescente . L'effervescenza prodotta è la CO² che se ne va dall'acqua perché la reazione è stata spinta fino all'estrema sinistra. Accade in modo meno eclatante anche nei nostri acquari.
Tanto piú il KH è alto tanto piú tamponerà l'azione degli acidi e fará tendere l'acquario verso valore di pH neutro ( 7) o alcalino ( valore maggiore di 7).
Ecco perché con valori molto alti di KH anche se aggiungiamo acidi in acquario l'effetto è solo temporaneo , dopo poche ore il pH ritorna esattamente dove era.
Il KH è spesso influenzato dall'arredo dell'acquario. Il ghiaietto è spesso ricco di carbonati ed è in grado di cederli in quantitá anche massicce per decenni.
Il KH si aumenta aggiungendo bicarbonato di sodio ( quello per fare ........ i ruttini o ammorbidire le verdure ) Ricordarsi che aumenta anche il pH verso valori alcalini.
Il KH si diminuisce con i cambi d'acqua fatti con acqua RO ( osmosi inversa). Abbassando il KH, non si abbassa il pH. Si rende solo l'acquario non tamponato per cui l'inserimento o la formazioni di acidi in acquario produrrá un abbassamento di pH. Questa che segue è una soluzione per aumentare il KH dell'acquario. Modifica, chiaramente anche il pH dell'acquario , aumentandolo. Anzi credo che alzare il KH abbia un senso solo se vogliamo aumentare anche il pH, o comunque rendere l'acquario poco o non sensibile all'azione di acidi. Aumenta anche la conduttivitá, mentre non viene modificato il GH Dose per 1 litro di acqua RO : 1,5 gr di bicarbonato di sodio Se ne puó preparare una buona quantitá, si conserva abbastanza bene, quantomeno per l'uso che ne facciamo ( preparo anche qui una tanica da 25 litri). Si aggiunge all'acqua del cambio o direttamente in acquario. Se ne utilizza tanta quanta ne serve per raggiungere il valore voluto. Ricordarsi che spesso , dipende dall'aciditá dell'acquario, nonostante le vostre aggiunte potreste non vedere aumento del KH , nonostante ripetute aggiunte. Continuate perché è quanto deve normalmente accadere. Ad un certo punto neutralizzati gli acidi , e quando ormai state per darvi persi, comincerete a vedere il KH aumentare e di conseguenza anche il pH.&

La conduttivitá misura il contenuto totale di sali in acquario. Il GH misura calcio e magnesio , il KH i carbonati, ma rimangono non misurabili tutti gli altri sali ( sodio, potassio, solfati, cloruri, borati, ioduri, ecc ) che sono sempre presenti in acqua. Non da' l'indicazione esatta di ognuno di essi , ma solo il contenuto totale dei sali in acquario. I pesci , spesso , sono piú sensibili a modificazioni della conduttivitá che non agli altri parametri. Es. Se si mette in un acquario di acqua dolce con GH 5, KH 4 , pH 6.8 un buon mezzo chilo di cloruro di sodio (NaCl) i parametri sopra rimarranno gli stessi, ma i pesci moriranno tutti. La conduttivitá però avvertirebbe immediatamente perché misurerebbe anche il NaCl ed il valore schizzerebbe verso valori mortali per i pesci. La conduttivitá influenza i processi osmotici delle cellule dei pesci ( e anche delle nostre..... basti pensare ai nostri polpastrelli quando teniamo le mani in acqua ) e vi sono valori da rispettare per ogni specie. La conduttivitá si aumenta aggiungendo sali inorganici in acqua ( se contengono calcio e magnesio aumenterá anche il GH , se contengono carbonati aumenterá anche il KH ). Se vogliamo aumentare la conduttivitá senza modificare significativamente il GH ed il KH conviene utilizzare acqua di mare ricostituita ( utilizzando pipette ...quantitá esigue).
Se vogliamo diminuire la conduttivitá vanno utilizzati cambi d'acqua con acqua RO. Consiglio comunque di controllare la conduttivitá dell'acqua RO che comprate perché spesso non ha conduttivitá inferiore a 50 µs/cm , per cui va considerata non uguale a 0 nei calcoli.
Ad es. per diminuire la conduttivitá da 400 µs/cm a 200 µs/cm in un acquario di 100 litri basta fare un cambio con 50 litri di acqua RO. Eventualmente poi ricordate di ricontrollare anche il GH ed il KH e correggerli. Con poche tentativi otterrete parametri esatti per ognuno.&

Cosa sono i nitriti, i nitrati e i fosfati? Sono il risultato delle trasformazioni dei prodotti di rifiuto che si formano in continuazione in acquario ( feci, cibo, parti vegetali , ecc). I nitriti sono pericolosissimi per i pesci. Basse concentrazioni uccidono anche i pesci piú robusti. Fortunatamente un buon filtro ed oculate somministrazioni di cibo fanno si che normalmente ci si dimentichi anche di misurarli.Attenzione ai nuovi acquari dove il filtro se non maturo non riesce ad ossidarli e la concentrazione nell'acqua aumenta. Ecco perché all'inizio conviene partire con pochi pesci piccoli , cosi' diamo tempo al filtro di maturare ( aumenta la concentrazione dei batteri all'interno del filtro deputati all'ossidazione dei nitriti). I nitriti ossidati dal filtro si trasformano in nitrati. I nitrati sono molto meno pericolosi per i pesci. Sono ben tollerate concentrazioni inferiori a 40 mg/l . Per pesci resistenti anche concentrazioni fino a 100 mg/l sono tollerate. I nitrati si accumulano in acquario e se ne diminuisce la concentrazione con i cambi d'acqua. I fosfati sono contenuti in tutte le sostanze organiche e si accumulano in acquario. Se ne diminuisce la concentrazione con i cambi d'acqua. Normalmente si controllano solo i nitrati, anche perché è la sostanza di rifiuto che piú facilmente puó raggiungere livelli elevati.&

Il pH da' indicazione se l'acqua è acida, neutra o basica. Valori acidi sono tutti quelli inferiori a 7.
Valore neutro è pH = 7. Valori alcalini sono tutti quelli superiori a 7. I pesci d'acqua dolce normalmente vivono in acqua piú o meno acida ( valore di pH inferiore a 7 ) , escluse alcune specie che preferiscono valori neutri o leggermente alcalini.Puó presentarsi l'occasione di dover acidificare l'acquario. Sono sostanze acide tutte quelle in grado di rilasciare ioni H+ ( non è proprio cosi' , ma agli effetti pratici è meglio supporre che sia cosi'). Quindi per acidificare un acquario si possono usare acidi inorganici acido cloridrico, acido fosforico , ecc) ed acidi organici ( acidi umici, acidi fulvici,ecc). Gli acidi inorganici sono molto piú forti ed impongono estrema precauzione nell'uso. Gli acidi organici sono piú deboli e piú facilmente utilizzabili ( la torba rilascia acidi organici). Particolare attenzione va fatta sul valore del KH. Per KH elevati od in presenza di ghiaietto che rilascia carbonati non riusciremo mai ad acidificare l'acqua , se non per poche ore , poi tutto ritorna come prima. Conviene prima abbassare il KH e/o togliere il ghiaietto ( sostituire con quarzo) e poi cominciare ad acidificare. Acidificando con acidi inorganici va tenuto d'occhio il valore della conduttivitá che tende a salire. Con acidi organici ( torba .....è quella che personalmente preferisco ) la conduttivitá non viene modificata. L'acqua RO agli effetti pratici non ha effetti acidificanti , anche se con pH inferiore a 7. La CO2  acidifica , fa bene alle piante , ma è un prodotto di rifiuto per tutti gli organismi animali per cui non si puó utilizzare oltre certi livelli.&

La chimica per l'acquario è importante! Ti faccio un esempio: tu adesso sai che KH sono i carbonati, ma questo detto così non dice molto. Se sai che però i carbonati sono un tampone che limita le escursioni di pH , capirai che ti può succedere con KH basso (basta un niente per farti schizzare in su o in giù il pH, con conseguenze tragiche per i pesci).
2°esempio: la definizione di pH: il pH è l'inverso del logaritmo della concentrazione degli ioni H+ (con segno negativo davanti) in una soluzione. Uno potrebbe dire... e allora, che me frega, i miei pesci stanno bene senza sta schifezza.
Già il fatto che sia una scala logaritmica mi aiuta a capire che tra 7 e 8 ( che potrebbe sembrare una differenza esigua) esiste una differenza di 10 volte , tra pH 6 e 8 ---->100 volte, tra pH 5 e 8---> mille volte. E molti pesci con periodo di adattamento riescono ad abituarsi a queste abissali differenze. Il sangue umano oscilla al massimo tra pH 7.35 e pH 7.45 e già gli estremi sono valori patologici. Pensate a quel che deve fare un povero pesciolino per mantenere il suo pH ematico costante con variazioni così massicce nell'acqua in cui è immerso. Quindi la chimica è importante per salvaguardare la salute dei pesci.&

A volte può succedere che la temperatura dell'acqua arrivi da sola fino a 28-30 gradi, magari rispetto ai 26 che andrebbero bene per le specie che abbiamo. Quando ci avviciniamo all'Estate la temperatura dei nostri acquari sale anche oltre i 30 gradi. Per qualche pesce, come il discus, non è un problema, per altri, invece, puó essere causa di gravi conseguenze, per esempio per acquari marini mediterranei. La soluzione migliore è aggiungere un condizionatore all'acquario. Questa soluzione è abbastanza dispendiosa e, se abbiamo acquari d'acqua dolce tropicali, possiamo rimediare un pò alzando il coperchio in modo da favorire la circolazione dell'aria sul pelo dell'acqua, questo aumenta l'evaporazione e con essa si avrá un abbassamento della temperatura. Per aumentare questo effetto si puó puntare un ventilatore verso la superficie della vasca, chiaramente l'evaporazione dell'acqua sará superiore. Una raccomandazione: ricordarsi sempre che le apparecchiature elettriche vicine all'acqua possono essere pericolose quindi se mettete un ventilatore vicino alla vasca assicuratevi che sia ben stabile e non ci sia il rischio che possa cadere dentro.&

Per raffreddare l'acqua, non mettere il ghiaccio! Oltre a essere nocivo per i pesci per le correnti fredde che si formano è anche poco pratico, in quanto per ottenere un certo raffreddamento occorrono rilevanti quantitativi di ghiaccio. Ad esempio per abbassare la temperatura di 1 litro di acqua di 1 °C occorrono approssimativamente 12,5 g di ghiaccio (il calore latente di fusione dell'acqua è infatti di circa 80 cal/g). Dunque se volessimo abbassare, ad esempio, di 3 °C la temperatura di 200 L di acqua dovremmo utilizzare circa 7,5 kg di ghiaccio !! E questo senza tenere conto che nel frattempo l'acquario continua a ricevere calore dall'ambiente circostante, dalle luci ecc. Invece l'evaporazione di un certo quantitativo di acqua puó essere piú efficace, poiché il calore latente di evaporazione vale piu' o meno 580 cal/g. Per raffreddare 1 L d'acqua di 1 °C basta quindi fare evaporare circa 1,7 g di acqua. Per lo stesso esempio precedente ( 200 L di acqua raffreddati di 3 °C) è sufficiente cosi' riuscire ad evaporare poco piú di 1 L di acqua (in realtá qualcosa di piú perché anche l'aria in cui viene fatta evaporare l'acqua si raffredda un poco). Inoltre l'evaporazione continua che si ottiene mediante una ventilazione della superficie ed il rabbocco di semplice acqua (preferibilmente da osmosi inversa) sono forse più semplici e pratici della produzione ed il rifornimento regolari di ghiaccio.&

Gli oligoelementi sono elementi presenti in piccole quantità. Proprio per questo si tende a non considerarli, ma in molti casi possono invece essere fondamentali per diverse funzioni biologiche e chimiche. Inoltre può facilmente succedere che vengano consumati, anche perché presenti in piccole quantità. Per questo andrebbero reintegrati. Purtroppo la loro misurazione è molto difficoltosa, per cui sorge il problema di capire quando e quanto reintegrarli, anche perché un eccesso di alcuni di essi potrebbe portare a problemi cosi' come una loro carenza.
Esistono reintegratori in commercio sia per acqua dolce che marina.&

Misurare il pH all'acqua di osmosi o filtrata con resine è inutile. Quest'acqua è quasi del tutto priva di sostanze tampone e quindi basta una piccola variazione di CO2  per avere degli sbalzi significativi di pH. Se vuoi essere sicuro di aver avuto dell'acqua buona devi misurare il KH e il GH che dovranno essere a 0, meglio ancora misurare la conduttività che dovrà essere sotto i 50 µs/cm.&
